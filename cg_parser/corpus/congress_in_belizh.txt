Белижда съезд
Июлдиз Белиждин поселокда "СССРдин йис" совхоздин Культурадин дворецда лезгийрин "Садвал" тӀвар ганвай гьеракатдин съезд кьиле фена.
Еке зал "Яшамишрай советрин халкьарин дуствал!", "Яшамишрай лезги халкьдин садвал!" ва маса лозунгри безетмишнавай.
Съездда иштиракун патал Махачкъаладай, Дербентдай, Москвадай, Бакудай, Сумгаитдай, Нальчикдай, Ахцегь, Кьурагь, Дербент, Хив, Табасаран, Къусар, Къуба, Хъачмас, Къуткъашен районрай делегатар атанвай.
Залда съезддин делегатарни мугьманар касдилай гзаф авай.
"Садвал" гьерекатдин съезд Бакуда цӀи ачухнавай "Хважанжан" тӀвар алай издательстводин редактор, шаир Изет Шерифова ачухна.
Президиум хкягъайдалай гуьгъуьниз доклад авун патал гаф Дагпединститутдин профессор Абдурагьимоваз гана.
Ада авур "Лезгистан тарих, делилар, вакъиаяр" докладдихъ кӀватӀ хьанвайбуру дикъетдивди яб акална.
Докладчиди тайин делилрал, рекъемрал бинеламиш хьуналди дегьзаманрилай инихъ лезги халкь фейи рекьел, адан гьал-агьвалдал - яшайишдал, культурадал, экономикадал, тарихдал, искусстводал, алай вахтунда чеб гьалун хцидаказ истемишзавай месэлайрал кӀватӀ хьанвайбурун фикир желбна.
- Советрин власть жедалди, - лагьана ада, - чапхунчийрихъ галаз кьиле фейи дявейри гзаф лезгияр телеф хьунал, халкьдин руьгьдин ва материальный культура кӀватунал, кхьинрин, архитектурадин памятникар, девлетар пуч хьунал гъана.
Ихьтин еке магьрумвилеризни килиг тавуна халкьдилай вичин хайи чил, руьгьдин багьа девлет тир чӀал, адетар, халкьдин яратмишунар хуьз ва несилрилай несилрал агакьариз алакьна.
Гьа и кардай чна адаз юкь агъузна икрам авуналди баркалла лугьузва.
Докладчиди лезги халкьдин тарихда чпиз чка хьайи хейлин маса чӀулав лекейриз талукь гзаф делиларни гъана.
Са чкадал ленг хьана акъатай йисара чи районрай хейлин хуьрерин жемятар вичин халкьдивай яргъа авай районриз куьчарна, абуру хеб-мал хуьзвай чӀурар и кар патал маса районрин майишатриз чара авуна, Азербайжандин институтра кӀелзавай азербайжан студентриз стипендия гудайла лезги студентар анра кӀелунай чеб институтриз гьакъи гуниз мажбур авуна.
Амма гьар са чӀуру кардин эхир жедайвал, чи халкьдин кьилел атай бедбахтвилерин эхирни мукьвал жезва.
И йикъара кьиле фейи Советрин Союздин Коммунистрин партиядин съезддин "Инсанпересвилин, демократический социализмдихъ" кьил ганвай программный малуматда къейднавайвал миллетри та чара хьунал къведалди чпин кьисмет чпи тайинарунин ихтияр гьисаба кьунал бинеламиш жезва.
Ихьтин зурба дегишвилер, мумкинвилер, гьелбетда, перестройкадихъ, дуьнья цӀийикӀа туькӀуьр хъувунин советрин государстводин руководстводин цӀийи концепциядихъ галаз алакъалу яз арадал атанвайди я.
Чна и кардал еке шадвал ийизва ва чи разивал къалурзава.
Стха халкьарин дуствилин хзанда аваз жуван кьисмет жува гьялдай мумкинвал хьунилай еке бахт жедани мегер?!
Съезддин делегатри доклад разивилелди кьабулна.
Ахпа адан винел рахунар кьиле фена.
Трибунадихъ ДГУдин профессор Гюльмагомедов (Махачкъала шегьер), РСФСРдин лайихлу агроном Эльдеров, писатель Гьакимов, шаир Нагъиев (Махачкъала шегьер), писатель Ризванов, журналист Аскеров, муаллим Шерифов (КцӀар шегьер ва район), культработник Гьажиев (Къачмаз район), режиссер Регьимханов (Сумгаит шегьер), шаир Саидгьасанов, журналист Атаев (Махачкъала шегьер), алишверишдин работник Мирзоев (Ахцегь район), ва маса юлдашар экъечӀна. 
Абуру съезддал гьялзавай месэлайрикай чпин фикирар лагьана.
Рахунрилай гуьгъуьниз делегатри мандатный комиссиядин председателдихъ яб акална.
Сад лагьай съезддал лезги халкьдин гьерекатдин касдикай ибарат правление хкяна.
Делегатри "Садвал" гьерекатдин Устав, Декларация, "Лезги халкьдиз ва Советрин Союздин вири халкьариз" эвер гун, чи уьлкведа халкьар дуствилелди яшамиш хьунин, лезги халкь сад хъувунин ва адаз автономия гунин патахъай къарар кьабулна.
И къарар абуру лазим тир идарайрин вилик эцигдайвал я.
