Урусатдин цуьк
Иштиракзавай ксар
Зина Казакова — зоотехник, хуьруьн майишатдин илимрин кандидат, «Самур» совхоздин отделениедин заведующий.
Аслан, Али — чубанар.
Мержан — Забуран вах.
Ажай — Аслананни Перидин баде.
Варис — ниси ийидай заводдин устӀар.
Забур — зоотехник, хуьруьн майишатдин илимрин кандидат.
Рагьим — хуьруьн агъсакъал.
Совхоздин рабочияр — рушарни гадаяр.
И комедияда дагъдин хуьре намусдалди зегьмет чӀугвазвай жегьилрикай, абурун гьерекатрикай ва алакъайрикай суьгьбет физва.
Жегьилри чпин кьисмет икӀ гьялунал вири рази жезва.
Агъадихъ комедиядин эхиримжи шикил гузва.
Кьвед лагьай перде
Вад лагьай шикил.
Яргъай зуьрнейринни далдамдин ванер къведа, абур къвердавай мукьвал жеда.
Ура!
Свас хтана!
Ажай гьинва?!
Ажай!
Ажай!
(Чукурда)
За исятда адаз эверда…
Акъваз, Пери!
Тади къачумир.
Рушар!
Ша, чна Ажай къари кутугай къаршиламишда.
За гъил хкажна агъузун кумаз, куьне «Дидедиз салам» мани хкажда!
Музыкадин ванер къвердавай мукьвал жеда.
Рушарин юкьва аваз Зина къведа.
Адан гуьгъуьналлаз гадайрин юкьва аваз Аслан, Рагьим ва Али къведа.
Музыкадин ванер и арада къати я.
Ажай къведа.
Вариса гъил эляда ва рушари мани лугьуда.
Атана, атана диде атана!
Диде атана, кӀвалер ацӀана!
Дидед чина рагъ ава, рагъ ава!
РикӀе цуьквед багъ ава, багъ ава!
Къени я, къени я мехъер авай кӀвал.
Къени я, къени я свас атай кӀвал…
Дидед чина рагъ ава, рагъ ава!
РикӀе цуьквед багъ ава, багъ ава!
Манидин ван кьилеллаз Ажай кьуьлуьник экечӀна, ада эмирдин къайдада вичин кьуьлуьник Варисаз эверда.
Абуру кьуьл ийида, гадайри ва рушари гурлу капар яда, шадвилер ийида.
Идаз килиг!
Ажай къари, майдан вид я!
(Кьуьлуьникай хкечӀда)
Лап кьил гижи жедалди кьуьл авуна…
(Зинадин мукьув фида).
Сагърай, чан цуьк!
Вуна зи гаф кьиле тухвана!
За вири элдиз вун хъсан руш я, гуьзел тават я лугьуз хьана.
(Межлисда авайбуруз килигиз, килигиз).
Бес наврузбег гьинва?!
Забур гьинва?!
(Варисаз).
Исятда, Варис халу, са тӀурфан ина къурмиш жен хьи, кӀвачер кӀевиз икис!
Наврузбегаз мубарак ийиз кӀанзава заз.
Свас инал алайла, гада авач.
Вач, ам галаз хъша!
Заз чиз, къари, чун вири са тарце хьайила, вун маса тарце ава…
Вучиз зун маса тарце ава?
Ам вуч тар я зун авайди, Валидин хва Варис?
Куьн авай тар гьим я?!
Эвленмиш хьанвайди Забур туш…
Ви хтул Аслан я!
Вун дили хьанва, Валидин къарагуьн!…
(Вири мягьтел жеда.
Ажайни аламат хьанваз межлисдин итимриз килигда, абурун арада Рагьим аваз аквада.)
За ваз, Ажай, ви хтул Аслан эвленмиш хьунухь мубаракзава!
Мубарак хьуй ваз ви хтулдин мехъер, зи играми хтул Ажай!
(Ял кьунваз.)
И мехъер нинди я?
Аквазва хьи ваз, баде, зиди я.
За минет авуна, вунани фена заз свас це лагьана.
(Зинадин мукьув къведа.)
Къедлай им зи паб, юлдаш я.
ИкІ ЗАГСдин ктабрани кхьенва…
Вай аллагь!
Инал зи япариз вуч ванер жезва?!
Заз заваллу ахвар аквазвани?!
Аман аллагь!
Ахвар туш…
Заз хьайи мусибат аку, вахар, рушар?
Я эллер зун дили жезва!
(Ажай кьил кьуна ацукьда, ам Перидини Мержана кьада).
(Ажаял гьалтна килигда).
Ажай бадедиз пис хьанва!
Аквазвани, им куь зарафатдин нетижа я!
За квез гьикӀ лагьанай…
Чан руш вуна эсиллагь фикирмир.
Ажай назлу-назикрикай туш, адан чан кьве къванцин кӀаникни акъатдач.
(Ажаян мукьув фена, адан япун дувулдал капаш эцигда).
Гьич са затӀни хьанач.
Ажая шумуд залзалаяр, шумуд дявеяр, шумуд маргъалар эхи авуна!
Абурун тум кьил авач…
И мехъер кеф я хьи!..
(Чкадилай гадар жеда). 
Лал хьухь къаралмиш Валидин авара!
Къуй аллагьди ваз завал гурай, къарагуьн!
И дагъларни ви русвагь хьанвай кьилел чӀур хьурай!
Къузгъунри тарашрай, мурдар!
За лагьайвал хьана, и къаридихъ гьич са затӀни жериди туш…
Вунни заз къедлай чара кас я.
Вакай хьайи веледни заз кӀандач!…
Вири хуьруьв зал хъуьруьнар ийиз тур мердимазар хтул заз акунани кӀандач!
(Ажай дамах гваз, кьил цава кьуна, кӀвализ хъфида.
Адан гуьгъуьниз Рагьим ва Варис фида ва абур гурара акъвазда.)
Куьне хажалатар ийимир, балаяр.
Межлисдин шадвилер давамара.
Вири хъсан куьтягь жеда.
(Рагьимни Варис кӀвализ фида, межлисдин итимар мягьтел яз ракӀариз килигиз хейлин кисда).
Мад къари дили жеда…
Чиди мехъер хьанач…
Мехъерни жеда, бегьем шадвилерни.
Ваз Рагьим бубадин аламатрикай хабар авач.
Ада чи баде исятда цӀал аватай мум хьиз хъуьтуьл ийида!
Ибур вири, ваз ва эвленмиш хьанвай жегьилриз мубаракар ийиз атанвай инсанар я.
Ибуруз гьуьрмет ая!…
Вуна лугьузвайвал дуьз я, Рагьим халу.
Амма зун Вариса бегьем алдатмишна.
Вуна жегьилар бейкеф ийимир, хтул.
Абур чи умудар, чи гележег я.
Вун къенин межлисди перишан тавун лазим я, аксина, вун ада шад авуна кӀанда.
Вилер ахъайна садра килиг!
Аслана ви кӀвализ цуьк хьтин руш, свас гъанва!
Заз аквазва…
Вуна жувак фикир ая садра.
Чи йикъара «хашперес руш, мусурман руш» лугьудай гафарихъ гьич са метлебни амач.
Гьич са метлебни!
Вилер бегьем ахъа ая.
Вири инсанар са хизан хьана, чна цӀийи ва гуьзел уьмуьр туькӀуьрзава.
Инсанар, лагь кван, за дуьз лугьузвани, авачни?!
Дуьз лугьузва!
Чун ваз икьрар я, буба!
Дуьз я!
Дуьз я, буба!
Квез мубарак, мубарак, играми балаяр!
Вазни мубарак, хтул, мубарак!
Бахтлу ужагъда гьамиша эквер, гьамиша мехъер хьуй!..
(Рагьиман гуьгъуьнал алаз Асланазни Зинадиз Вариса, Алиди, Мержана, Периди, амай рушарини гадайри мехъер мубарак ийида. 
Варис Ажаян мукьув фида.)
Вазни мубарак хьуй, играми Ажай!
Икьван элдиз масан, икьван хъсан инсан Аслан хвена чӀехи авур, адаз тербия гайи ваз баркалла, Ажай!
Гьурра!
Мубарак!
Мубарак!
Музыка!
Перде агал жеда.
