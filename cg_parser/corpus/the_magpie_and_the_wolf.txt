Керекулни жанавур.
Гатфарин вахт тир.
Таму-тара пеш ахъайна, кьуд пад къацу хьанвай.
Тамал къушари ван ацалднавай.
Гьа и арада, фадлай недай затӀ-матӀ жагъун тавунвай рехи жанавур, тамун жигъирдай тӀуз, вич масабуруз такурай лугьуз, яваш-яваш, инихъ-анихъ килигиз, виликди физвай.
Заз акуна, заз акуна, — гьарайна пипин тарцин кӀукӀни-кукӀва ацукьнавай керекулди.
И керекул акьван гьахълуди тир хьи, адакай чуьлдин, тамун гзаф гьайванриз куьмек хьанвай.
Кис, мердимазар, ваз аквазвачни зал алай гьал?
Зи яцӀу ратари шуькӀуь ратар незва, зун фидайла гагь и пата, гагь а пата акьазва, — лагьана жанавурди.
За ваз кис лугьузвачни, лагълагьчи!
Кис тавуртӀа, вавай заз вуч жеда?
Зун вун хьтин тарашчи туш.
Ша, чун дуст жен, керекул.
Завай гишила мад къекъвез жезмач.
Зун инал акъвазин, вуна, фена, хуьруьн уьруьшрилай цӀар илитӀа.
Гьинал кас галачиз тек мал, тек хеб алатӀа, заз хабар це.
Ви пайни за рикӀелай алуддач.
рикӀяй фикирна керекулди.
Амма жанавурдиз ада вич и икьрардал рази тирди малумарна:
АкӀ хьайила, зун хкведалди вун санизни фимир гьа!
Керекул цавуз хкаж хьана, хуьруьн уьруьшрилай цӀар элкъуьрна, хтана.
Фад, гьазур хьухь, жанавур.
Жуван сарариз къилав це.
Заз касни галачиз чпин ихтиярдалди векь незвай лапагар акунва.
Абур гьинал ала? — хвеши хьана, тадиз хабар кьуна жанавурди.
За цавай лув гуда, вун зи гьараюнин ванцелди ша.
Жанавур рази хьана.
Керекулди, гьарайиз-гьарайиз, цавай лув гана.
Ахпа, лапагар авай векьин юкьвал алай мегъуьн тарцин кукӀваз хкаж хьана, ада гьанлай гьарайиз башламишна.
Ада, тфенг къуьне аваз, и тарцин кӀаник акъвазнавай чубандин фикир вичел желбзавай.
Керекулдин сив акъваззавачир.
Ада чубандиз хаталувиликай хабар гузвай.
Ина вуч аватӀани са кар ава.
Белки адаз жанавур аквазватӀа?
Чубанди тадиз вичин хъуьчӀе авай тфенг акъудна, гъилерал вегьена, тарцин далдадик акъвазна, тамун къерех гуьзетиз башламишна.
Керекулди гьараюн давамарзавай.
Ада жанавурдиз: — Фад иниз ша, фад иниз ша! — чубандизни: — Мукъаят хьухь, мукъаят хьухь, душман къвезва! — лугьузвай.
Са арадилай жанавур атана акъатна.
Сифте ам тамукай мукъаятвилелди хипериз килигна.
Вилериз кас-мас такурла, ада виликди еримишна.
Гьа и арада тарцик чуьнуьх хьанвай чубандин тфенгни акъатна.
Угъри жанавурдин кьилел вуч дуьшуьш атанатӀа, квез хъсандиз акуна.
